---
title: "Samhain, la Porta di Eternità di ciò che non è mai separato"
date: 2016-10-31T15:00:00

sentieri:

 - "Festività e Celebrazioni stagionali" 

cover: "/immagini/2016/23.2016/1.jpg"

---

   <figure>
     <img src="/immagini/2016/23.2016/1.jpg" />
   </figure>

E un altro Giro di Ruota completa il suo percorso del Tempo. Un altro Anno ci porta a quel momento in cui i Veli tra la Realtà e l’Oltre diventano così sottili da non creare più distinzione. È la Festività di Samhain, nota anche come Samhuinn (con pronuncia sempre “Sau-inn”), il cui significato è “fine dell’estate”, e che annuncia l’inizio del Gelo e del Buio. 

Questo momento segna il Capodanno Celtico: nel mese di Samonios, secondo il Calendario di Coligny, il vecchio lascia spazio al nuovo. In questo Istante Sacro, siamo chiamati a scendere nelle Profondità della Madre e di noi stessi. La celebrazione durava tre giorni, dal 31 ottobre al 2 novembre, sebbene il Capodanno fosse commemorato fino all’11 novembre.

Solo da quel momento iniziava il nuovo Anno, e la Ruota ricominciava il suo Eterno Giro. Soglia tra i Mondi, passaggio dal visibile all’invisibile, questa Festività conclude definitivamente i raccolti: è la Stagione dei bilanci, non solo legati alla Terra e alla Natura, ma soprattutto interiori. È il momento di lasciare andare ciò che non serve più, proprio come le foglie cadono dagli alberi. 

È la fase in cui lasciare morire ciò che, decomponendosi, potrà generare nuova Vita. Un Ciclo di Crescita si è concluso. È quindi necessario imparare a discernere cosa portare con noi nelle Profondità, affinché diventi Seme interiore per il risveglio della Primavera che ci attende con Imbolc.

Prima della Discesa, però, c’è questo Istante di Incontro: quello con gli Avi, che vengono invitati a celebrare con noi questo magico momento.

Samhuinn è il saluto al Vecchio e l’accoglienza del Nuovo, un transito che può avvenire solo in profonda condivisione con chi ci ha preceduti. Ogni luogo, ogni regione, custodisce Rituali e Tradizioni peculiari, dalle antichissime origini, e che oggi si cerca di riscoprire, per onorare matrici culturali che rappresentano le nostre profonde eredità interiori.

In Piemonte, la Regione dalla quale provengo, è Tradizione, nella notte a cavallo tra i primi due giorni di Novembre lasciare la tavola apparecchiata con cibi cari ai Trapassati, tra cui non possono mancare le castagne. Ho notato come questa Usanza sia comune a regioni e nazioni tanto distanti tra loro, come il Piemonte, la Sardegna, il Messico o la Lituania.

<figure>
  <img src="/immagini/2016/23.2016/3.jpg" />
</figure>

Le Consuetudini Sacre sono infinite: si pulisce la casa affinché gli Spiriti la trovino ordinata e accogliente, si prepara la tavola senza coltelli e, secondo alcune Tradizioni, anche senza forchette. I cibi serviti sono quelli più graditi a chi ci è caro, e spesso si aggiungono vino novello e acqua. In altre varianti, si lasciano offerte di cibo fuori dalle finestre.

Da nord a sud della Penisola, una grande varietà di dolci viene preparata proprio per questa ricorrenza. D’altronde, i dolci si preparano per ospiti di riguardo: è così che dobbiamo imparare a percepire la presenza di chi non è più con noi fisicamente, ma che può tornare ad accompagnarci, in modo speciale, durante questa Notte.

Lumi accesi, affinché i Trapassati ritrovino la via di casa o si sentano accolti, anche da chi non li ha conosciuti o da chi una famiglia non l’ha più. Il Velo si assottiglia fino a scomparire, non c’è più separazione: loro saranno qui con noi, e noi con loro.

Non ci può essere timore in tutto questo, poiché non considerare la Morte come parte del Ciclo Vitale sarebbe come non riconoscere l’Inverno quale parte dell’Anno.

<figure>
  <img src="/immagini/2016/23.2016/2.jpg" />
</figure>

La Tradizione locale sudtirolese — come del resto in tutto il mondo germanofono — vuole che sulle tombe si depongano composizioni di alto valore simbolico, realizzate con rami di abete, melograni, fiori, pigne, bacche e arbusti. Questi elementi evocano la coscienza della continua Rigenerazione della Vita: loro sono stati noi, e noi saremo loro.

Questa notte affiderò al Fuoco ciò che desidero trasformare nella mia Vita. Lascerò poi che ogni Fiamma si smorzi, per accogliere le Tenebre Rigeneratrici e raccogliermi nel Richiamo e Memoria delle mie Radici, immergendomi spiritualmente nelle Profondità della Madre. Nel suo Ventre oscuro e silenzioso, attingerò a nuove Energie feconde destinate a nutrire la mia Essenza interiore per tre mesi.

Queste Forze si manifesteranno simbolicamente in una Fiamma rinnovata, con cui divamperà nuovamente il Fuoco di casa, che sarà la mia guida e la mia protezione durante il Gelo dell’Inverno. Accettare il Buio, lasciar andare il superfluo e riscoprire l’essenziale ci permetterà di accogliere nuovi slanci vitali con l’arrivo della Primavera. Nuove fioriture interiori, ma anche esteriori, testimonieranno il rinnovamento della Vita e del nostro Essere.

Onore a chi ci ha preceduto: mai come in questa notte possiamo sentirli accanto.

Che sia per Tutte e Tutti una consapevole Celebrazione delle Antenate e degli Antenati, un consapevole Samhain. Radice nel Silenzio, Germoglio nel Tempo.

<br>

<br>

<br>

<br>

<br>

<br>

<span class="underline">Immagine</span>

* Tratte dall'archivio personale

